东郊
韦应物
吏舍跼终年，出郊旷清曙。
杨柳散和风，青山澹吾虑。
依丛适自憩，缘涧还复去。
微雨霭芳原，春鸠鸣何处。
乐幽心屡止，遵事迹犹遽。
终罢斯结庐，慕陶直可庶。
春行即兴
李华
宜阳城下草萋萋，
涧水东流复向西。
芳树无人花自落，
春山一路鸟空啼。
月夜
刘方平
更深月色半人家，北斗阑干南斗斜。
今夜偏知春气暖，虫声新透绿窗纱。
闺怨
王昌龄
闺中少妇不知愁，春日凝妆上翠楼。
忽见陌头杨柳色，悔教夫婿觅封侯。
春思
李白
燕草如碧丝，秦桑低绿枝。
当君怀归日，是妾断肠时。
春风不相识，何事入罗帏。
春思
皇甫冉
莺啼燕语报新年，马邑龙堆路几千。
家住层城临汉苑，心随明月到胡天。
机中锦字论长恨，楼上花枝笑独眠。
为问元戎窦车骑，何时返旆勒燕然。
春雪
韩愈
新年都未有芳华，二月初惊见草芽。
白雪却嫌春色晚，故穿庭树作飞花。
春宫怨
杜荀鹤
早被婵娟误，欲妆临镜慵。
承恩不在貌，教妾若为容。
风暖鸟声碎，日高花影重。
年年越溪女，相忆采芙蓉。
鸟鸣涧
王维
人闲桂花落，夜静春山空。
月出惊山鸟，时鸣春涧中。
水槛遣心
杜甫
去郭轩楹敞，无村眺望赊。
澄江平少岸，幽树晚多花。
细雨鱼儿出，微风燕子斜。
城中十万户，此地两三家。
蜀天常夜雨，江槛已朝晴。
叶润林塘密，衣干枕席清。
不堪祗老病，何得尚浮名。
浅把涓涓酒，深凭送此生。
柳州二月榕叶落尽偶题
柳宗元
宦情羁思共凄凄，
春半如秋意转迷。
山城过雨百花尽，
榕叶满庭莺乱啼。
江畔独步寻花七绝句
杜甫
江上被花恼不彻，无处告诉只颠狂。
走觅南邻爱酒伴，经旬出饮独空床。
稠花乱蕊畏江滨，行步欹危实怕春。
诗酒尚堪驱使在，未须料理白头人。
江深竹静两三家，多事红花映白花。
报答春光知有处，应须美酒送生涯。
东望少城花满烟，百花高楼更可怜。
谁能载酒开金盏，唤取佳人舞绣筵。
黄师塔前江水东，春光懒困倚微风。
桃花一簇开无主，可爱深红爱浅红。
黄四娘家花满蹊，千朵万朵压枝低。
留连戏蝶时时舞，自在娇莺恰恰啼。
不是爱花即肯死，只恐花尽老相催。
繁枝容易纷纷落，嫩叶商量细细开。
钓鱼湾
储光羲
垂钓绿湾春，春深杏花乱。
潭清疑水浅，荷动知鱼散。
日暮待情人，维舟绿杨岸。
南湖春早
白居易
风回云断雨初晴，返照湖边暖复明。
乱点碎红山杏发，平铺新绿水蘋生。
翅低白雁飞仍重，舌涩黄鹂语未成。
不道江南春不好，年年衰病减心情。
王孙游
谢朓
绿草蔓如丝，
杂树红英发。
无论君不归，
君归芳已歇。
临安春雨初霁
陆游
世味年来薄似纱，谁令骑马客京华。
小楼一夜听春雨，深巷明朝卖杏花。
矮纸斜行闲作草，晴窗细乳戏分茶。
素衣莫起风尘叹，犹及清明可到家。
登池上楼
谢灵运
潜虬媚幽姿，飞鸿响远音。
薄霄愧云浮，栖川怍渊沉。
进德智所拙，退耕力不任。
徇禄反穷海，卧疴对空林。
衾枕昧节候，褰开暂窥临。
倾耳聆波澜，举目眺岖嵚。
初景革绪风，新阳改故阴。
池塘生春草，园柳变鸣禽。
祁祁伤豳歌，萋萋感楚吟。
索居易永久，离群难处心。
持操岂独古，无闷征在今。
钱塘湖春行
白居易
孤山寺北贾亭西，水面初平云脚低。
几处早莺争暖树，谁家新燕啄春泥。
乱花渐欲迷人眼，浅草才能没马蹄。
最爱湖东行不足，绿杨阴里白沙堤。
晚春
韩愈
草木知春不久归，百般红紫斗芳菲。
杨花榆荚无才思，惟解漫天作雪飞。
莺梭
刘克庄
掷柳迁乔太有情，交交时作弄机声。
洛阳三月花如锦，多少工夫织得成。
立春偶成
张轼
律回岁晚冰霜少，春到人间草木知。
便觉眼前生意满，东风吹水绿参差。
春词
刘禹锡
新妆宜面下朱楼，深锁春光一院愁。
行到中庭数花朵，蜻蜓飞上玉搔头。
春夜
王安石
金炉香烬漏声残，剪剪轻风阵阵寒。
春色恼人眠不得，月移花影上栏杆。
咏柳
贺知章
碧玉妆成一树高，万条垂下绿丝绦。
不知细叶谁裁出，二月春风似剪刀。
早春呈水部张十八员外
韩愈
天街小雨润如酥，草色遥看近却无。
最是一年春好处，绝胜烟柳满皇都。
春日偶成
程颢
云淡风轻过午天，傍花随柳过前川．
时人不识余心乐，将谓偷闲学少年．
游园不值
叶绍翁
应怜屐齿印苍苔，小扣柴扉久不开。
春色满园关不住，一枝红杏出墙来。
春日
朱熹
胜日寻芳泗水滨，无边光景一时新。
等闲识得东风面，万紫千红总是春。
泊船瓜洲
王安石
京口瓜洲一水间，钟山只隔数重山。
春风又绿江南岸，明月何时照我还？
城东早春
杨巨源
诗家清景在新春，绿柳才黄半未匀。
若待上林花似锦，出门俱是看花人。
春夜喜雨
杜甫
好雨知时节，当春乃发生。
随风潜入夜，润物细无声。
野径云俱黑，江船火独明。
晓看红湿处，花重锦官城。
江南春
杜牧
千里莺啼绿映红，水村山郭酒旗风。
南朝四百八十寺，多少楼台烟雨中。
清江引
张可久
黄莺乱啼门外柳，
雨细清明后。
能消几日春，
又是相思瘦。
梨花小窗人病酒。
浣溪沙 偕杜叔高、吴子似宿山寺戏作
辛弃疾
花向今朝粉面匀，
柳因何事翠眉颦？
东风吹雨细于尘。
自笑好山如好色，
只今怀树更怀人。
闲愁闲恨一番新。
咏柳
曾巩
乱条犹未变初黄，倚得东风势便狂。
解把飞花蒙日月，不知天地有清霜。
淮中晚泊犊头
苏舜钦
春阴垂野草青青，
时有幽花一树明。
晚泊孤舟古祠下，
满川风雨看潮生。
春题湖上
白居易
湖上春来似画图，乱峰围绕水平铺。
松排山面千重翠，月点波心一颗珠。
碧毯线头抽早稻，青罗裙带展新蒲。
未能抛得杭州去，一半句留是此湖。
绝句二首
杜甫
迟日江山丽，春风花草香。
泥融飞燕子，沙暖睡鸳鸯。
江碧鸟逾白，山青花欲燃。
今春看又过，何日是归年。
春词
白居易
低花树映小妆楼，春入眉心两点愁。
斜倚栏干背鹦鹉，思量何事不回头。
春中田园作
王维
屋上春鸠鸣，村边杏花白。
持斧伐远扬，荷锄觇泉脉。
归燕识故巢，旧人看新历。
临觞忽不御，惆怅远行客。
春日京中有怀
杜审言
今年游寓独游秦，愁思看春不当春。
上林苑里花徒发，细柳营前叶漫新。
公子南桥应尽兴，将军西第几留宾。
寄语洛城风日道，明年春色倍还人。
渡湘江
杜审言
迟日园林悲昔游，今春花鸟作边愁。
独怜京国人南窜，不似湘江水北流。
菩萨蛮·归鸿声断残云碧
李清照
归鸿声断残云碧，
背窗雪落炉烟直。
烛底凤钗明，
钗头人胜轻。
角声催晓漏，
曙色回牛斗。
春意看花难，
西风留旧寒。
浣溪沙
欧阳修
堤上游人逐画船。
拍堤春水四垂天。
绿杨楼外出秋千。
白发戴花君莫笑，
六么催拍盏频传。
人生何处似尊前。
山中留客
张旭
山光物态弄春晖，莫为轻阴便拟归。
纵使晴明无雨色，入云深处亦沾衣。
春江花月夜
张若虚
春江潮水连海平，海上明月共潮生。
滟滟随波千万里，何处春江无月明!
江流宛转绕芳甸，月照花林皆似霰;
空里流霜不觉飞，汀上白沙看不见。
江天一色无纤尘，皎皎空中孤月轮。
江畔何人初见月？江月何年初照人？
人生代代无穷已，江月年年望相似。
不知江月待何人，但见长江送流水。
白云一片去悠悠，青枫浦上不胜愁。
谁家今夜扁舟子？何处相思明月楼？
可怜楼上月徘徊，应照离人妆镜台。
玉户帘中卷不去，捣衣砧上拂还来。
此时相望不相闻，愿逐月华流照君。
鸿雁长飞光不度，鱼龙潜跃水成文。
昨夜闲潭梦落花，可怜春半不还家。
江水流春去欲尽，江潭落月复西斜。
斜月沉沉藏海雾，碣石潇湘无限路。
不知乘月几人归，落月摇情满江树。
春山月夜
于良史
春山多胜事，赏玩夜忘归。
掬水月在手，弄花香满衣。
兴来无远近，欲去惜芳菲。
南望鸣钟处，楼台深翠微。
峡口送友人
司空曙
峡口花飞欲尽春，天涯去住泪沾巾。
来时万里同为客，今日翻成送故人。
苏溪亭
戴叔伦
苏溪亭上草漫漫，谁倚东风十二阑。
燕子不归春事晚，一汀烟雨杏花寒。
兰溪棹歌
戴叔伦
凉月如眉挂柳湾，越中山色镜中看。
兰溪三日桃花雨，半夜鲤鱼来上滩。
襄阳寒食寄宇文籍
窦巩
烟水初销见万家，东风吹柳万条斜。
大堤欲上谁相伴，马踏春泥半是花。
代春怨
刘方平
朝日残莺伴妾啼，开帘只见草萋萋。
庭前时有东风入，杨柳千条尽向西。
阙题
刘昚虚
道由白云尽，春与青溪长。
时有落花至，远随流水香。
闲门向山路，深柳读书堂。
幽映每白日，清辉照衣裳。
春思
韦应物
野花如雪绕江城，坐见年芳忆帝京。
阊阖晓开凝碧树，曾陪鸳鹭听流莺。
边词
张敬忠
五原春色旧来迟，二月垂杨未挂丝。
即今河畔冰开日，正是长安花落时。
春词二首
常建
菀菀黄柳丝，濛濛杂花垂。
日高红妆卧，倚对春光迟。
宁知傍淇水，騕褭黄金羁。
翳翳陌上桑，南枝交北堂。
美人金梯出，素手自提筐。
非但畏蚕饥，盈盈娇路傍。
曲江对雨
杜甫
城上春云覆苑墙，江亭晚色静年芳。
林花著雨燕脂落，水荇牵风翠带长。
龙武新军深驻辇，芙蓉别殿谩焚香。
何时诏此金钱会，暂醉佳人锦瑟旁。
春怨
李白
白马金羁辽海东，罗帷绣被卧春风。
落月低轩窥烛尽，飞花入户笑床空。
春兴
武元衡
杨柳阴阴细雨晴，残花落尽见流莺。
春风一夜吹乡梦，又逐春风到洛城。
刘侍中宅盘花紫蔷薇
章孝标
真宰偏饶丽景家，当春盘出带根霞。
从开一朵朝衣色，免踏尘埃看杂花。
首春逢耕者
柳宗元
南楚春候早，余寒已滋荣。
土膏释原野，白蛰竞所营。
缀景未及郊，穑人先偶耕。
园林幽鸟啭，渚泽新泉清。
农事诚素务，羁囚阻平生。
故池想芜没，遗亩当榛荆。
慕隐既有系，图功遂无成。
聊从田父言，款曲陈此情。
眷然抚耒耜，回首烟云横。
春别曲
张籍
长江春水绿堪染，莲叶出水大如钱。
江头橘树君自种，那不长系木兰船。
春洲曲
温庭筠
韶光染色如蛾翠，绿湿红鲜水容媚。
苏小慵多兰渚闲，融融浦日鵁鶄寐。
紫骝蹀躞金衔嘶，堤上扬鞭烟草迷。
门外平桥连柳堤，归来晚树黄莺啼。
怅诗
杜牧
自是寻春去校迟，不须惆怅怨芳时。
狂风落尽深红色，绿叶成阴子满枝。
天津桥望春
雍陶
津桥春水浸红霞，烟柳风丝拂岸斜。
翠辇不来金殿闭，宫莺衔出上阳花。
城西访友人别墅
雍陶
澧水桥西小路斜，日高犹未到君家。
村园门巷多相似，处处春风枳壳花。
栖禅暮归书所见二首
唐庚
雨在时时黑，春归处处青。
山深失小寺，湖尽得孤亭。
春思
方岳
春风多可太忙生，长共花边柳外行。
与燕作泥蜂酿蜜，才吹小雨又须晴。
桑茶坑道中八首
杨万里
晴明风月雨乾时，草满花堤水满溪。
童子柳阴眠正著，一牛吃过柳阴西。
雨后池上
刘攽
一雨池塘水面平，淡磨明镜照檐楹，
东风忽起垂杨舞，更作荷心万点声。
春愁
丘逢甲
春愁难遣强看山，往事惊心泪欲潸。
四百万人同一哭，去年今日割台湾。
次元明韵寄子由
黄庭坚
半世交亲随逝水，几人图画入凌烟。
春风春雨花经眼，江北江南水拍天。
欲解铜章行问道，安知石友许忘年。
脊令各有思归恨，日月相催雪满颠。
赤枣子·风淅淅
纳兰性德
风淅淅，雨纤纤。难怪春愁细细添。
记不分明疑是梦，梦来还隔一重帘。
惠崇春江晓景二首（亦作书衮仪所藏惠崇画二
苏轼
竹外桃花三两枝，春江水暖鸭先知。
蒌蒿满地芦芽短，正是河豚欲上时。
两两归鸿欲破群，依依还似北归人。
遥知朔漠多风雪，更待江南半月春。
癸卯岁始春怀古田舍 其二
陶渊明
先师有遗训，忧道不忧贫。
瞻望邈难逮，转欲志长勤。
秉耒欢时务，解颜劝农人。
平畴交远风，良苗亦怀新。
虽未量岁功，即事多所欣。
耕种有时息，行者无问津。
日入相与归，壶浆劳新邻。
长吟掩柴门，聊为陇亩民。
癸卯岁始春怀古田舍 其一
陶渊明
在昔闻南亩，当年竟未践。
屡空既有人，春兴岂自免。
夙晨装吾驾，启涂情已缅。
鸟哢欢新节，泠风送馀善。
寒竹被荒蹊，地为罕人远。
是以植杖翁，悠然不复返。
即理愧通识，所保讵乃浅。
出郊
杨慎
高田如楼梯，平田如棋局。
白鹭忽飞来，点破秧针绿。
咏杜鹃花
释择璘
蚕老麦黄三月天，青山处处有啼鹃。
断崖几树深如血，照水晴花暖欲然。
三叹鹤林成梦寐，前生阆苑觅神仙。
小山拄颐愁无奈，又怕声声聒夜眠。
三月晦日偶题
秦观
节物相催各自新，痴心儿女挽留春。
芳菲歇去何须恨，夏木阴阴正可人。
春久不雨
冯时行
老将百指寄耕田，雨不沾春重慨然。
云染夕曛成返照，雾随山色化轻烟。
王官扫廪徵丰岁，野史濡毫记有年。
咄尔虬龙须早起，莫将乖懒滞重渊。
春日秦国怀古
周朴
荒郊一望欲消魂，
泾水萦纡傍远村。
牛马放多春草尽，
原田耕破古碑存。
云和积雪苍山晚，
烟伴残阳绿树昏。
数里黄沙行客路，
不堪回首思秦原。
春晚
左纬
池上柳依依，柳边人掩扉。
蝶随花片落，燕拂水纹飞。
试数交游看，方惊笑语稀。
一年春又尽，倚杖对斜晖。
四时田园杂兴 春日
范成大
土膏欲动雨频催，万草千花一饷开。
舍后荒畦犹绿秀，邻家鞭笋过墙来。
三月晦日赠刘评事
贾岛
三月正当三十日，风光别我苦吟身。
共君今夜不须睡，未到晓钟犹是春。
春昼回文
李涛
茶饼嚼时香透齿，水沈烧处碧凝烟。
纱窗避著犹慵起，极困新晴乍雨天。
春送僧
贯休
蜀魄关关花雨深，送师冲雨到江浔。
不能更折江头柳，自有青青松柏心。
春夕
崔涂
水流花谢两无情，送尽东风过楚城。
胡蝶梦中家万里，子规枝上月三更。
故园书动经年绝，华发春唯满镜生。
自是不归归便得，五湖烟景有谁争。
春草
唐彦谦
天北天南绕路边，托根无处不延绵。
萋萋总是无情物，吹绿东风又一年。
